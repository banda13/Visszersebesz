<section class="ftco-section ftco-no-pt ftco-no-pb">
    <div class="container">

        
        <header class="w3-container w3-center w3-padding-32">
            <h1>Hamarosan elindul az élet a Budai Egészségközpontban is</h1>
        </header>

        <div style="font-size: 20px">
            <p>Interjú dr. Szabó Gábor Viktorral
                Dr. Szabó Gábor Viktor Ph.D. 2017 óta rendel a Budai Egészségközpontban érsebészként.
                 Azért szeret nálunk dolgozni, mert a kollégák rendkívül kedvesek, segítőkészek és kommunikatívak, ráadásul minden lehetőség adott a korrekt betegvizsgálathoz. </p>
                 
            <div class="d-flex justify-content-center p-3">
                <img alt="Dr. Szabó Gábor Vitkor" src="/blog/images/dr_szabo.jpg" width="699" height="309">
            </div>
            <p>
                <strong>Miért választotta az orvosi pályát?</strong><br>
                Szüleim mindketten orvosok, talán emiatt gyermekkorom óta eldöntött tény volt számomra, hogy sebész leszek. Az érsebészeti specializáció pedig egy későbbi ötlet volt, de nem bántam meg.   
            </p>
            <p>
                <strong>Meséljen a szakmai előmeneteléről, eredményeiről!</strong><br>
                A Semmelweis Egyetem Általános Orvostudományi Karán 1990-ben végeztem. Sebészeti pályám Kistarcsán, a Flór Ferenc Kórház Sebészeti Osztályán kezdődött. 1994-ben szereztem meg a sebészeti, majd 1998-ban az érsebészeti szakvizsgát. Aztán 1999-ben elnyertem a Semmelweis Orvostudományi Egyetem Érsebészeti Klinikáján egy tanársegédi állást: előbb adjunktus, majd egyetemi docens lettem. 2011-ben Ph.D. fokozatot szereztem az egyetem Doktori Iskolájában, következő évtől kezdve pedig osztályvezető főorvos vagyok. Ezen kívül több mint 10 éven át – 2008-tól 2019 végéig – igazságügyi orvosszakértőként is tevékenykedtem. Külföldi szakmai tapasztalatot Németországban és az USA-ban szereztem. Az egyetemen, a graduális képzési rendszerben magyar, német és angol nyelven is oktatok medikusokat, valamint a postgraduális képzésben rezidenseket, szakorvosokat tanítok. Tagja vagyok a Magyar Sebész Társaságnak, a Magyar Angiologiai és Érsebészeti Társaságnak, a Magyar Orvosi Kamarának, a Magyar Tudományos Akadémia Köztestületnek és az Érsebészet Szakmai Grémiumnak. 
            </p>
            <p>
                <strong>Melyek a főbb szakterületei?</strong><br>
                Munkám a teljes érsebészeti profilt lefedi. Így a verőérbetegségek közt a nyaki erek műtéte, stroke prevenció, hasi-mellkasi főverőér, az aorta szűkületei miatt végzett műtétek, végtagi érszűkületes betegségek teljes körű kezelése nyitott és hibrid műtétekkel, a verőerek aneurysmái miatt nyitott vagy új típusú, endovascularis műtétek (stentgraft) az aorta minden régiójában és a periférián. Vénás betegségek műtéti és konzervatív kezelése, hagyományos visszérműtétek, majd utóbb endovascularis (lézeres) kezelése.
            </p>
            <p>
                <strong>Mit szeret a legjobban a munkájában?</strong><br>
                Az érbetegek többsége sokat szenved, a betegség gyakran súlyos panaszokkal vagy klinikai tünetekkel jár. Jó érzés, hogy a műtét után panaszmentesen vagy legalább jobb állapotban tudjuk haza bocsájtani. Sokezer érműtét után a mai napig is jó érzés fog el egy-egy eredményes műtét után. A csak pár éve az aneurysma sebészetben bevezetett endovascularis műtét igazi high-tech beavatkozás, új kihívást jelent ennek az elsajátítása. Megfelelő indikáció esetén a beteg számára is kedvezőbb, kisebb megterhelést jelent.
            </p>
            <p>
                <strong>Milyen problémákkal kereshetik fel a páciensek a Budai Egészségközpontban?</strong><br>
                A Budai Egészségközpontban történő rendeléseimhez a kórházi hátteret a Semmelweis Egyetem Szív- és Érgyógyászati klinikája adja. Itt minden, az érsebészet terén lehetséges műtétet igénylő eset ellátható, és gyakran olyan betegek kezelését is vállaljuk, melyet Magyarországon más régiós központ sem tud ellátni. Konzultációra így minden érszűkülettel vagy értágulattal bíró beteget várok – ha van lehetőség beavatkozásra, segítünk. A visszérbetegség kezelésére is több lehetőséget biztosítunk.
            </p>
            <p>
                <strong>Mit tehetnek az emberek a prevenció érdekében?</strong><br>
                A szakmai ajánlások szerint a verőér betegség oka alapvetően genetikai, néha gyulladásos kórkép. Megelőzésében a sok mozgás, a koleszterinszint ellenőrzése, a dohányzásról való leszokás és a túlsúly csökkentése segít. Gyanú, panasz vagy családi pozitív anamnézis estén egyszerű szűrővizsgálatok végezhetők, érsebészeten, angiológián vagy ultrahanggal a nyaki erek területén. Ha már igazolt az érszűkület, a protokollok szerint alapvető a statin kezelés (még normál koleszterinszint esetén is), aspirin vagy más ún. aggregáció-gátló gyógyszer – a progresszió csökkentésére, illetve vannak hatékony keringést javító gyógyszerek. Természetesen a kezelésben is elsőrendű jelentőségű a rendszeres mozgás és a dohányzás elhagyása.
            </p>
        </div>
    </div>
</section>
